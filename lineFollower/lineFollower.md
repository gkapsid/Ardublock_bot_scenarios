# Line follower

## Λίστα υλικών

Το έργο περιλαμβάνει υλικά από το έργο Motor Test και επιπλέον τα υλικά:

* Αισθητήρας υπερύθρων (πχ TCRT5000) x 2

## Έργο 1

### Εξοικείωση με αισθητήρα υπερύθρων

Στο έργο αυτό ελέγχεται και κατανοείται η λειτουργία των αισθητήρων υπερύθρων. Θα χρησιμοποιηθεί η ψηφιακή έξοδος του αισθητήρα (επιλέγεται αυτή σε περίπτωση που ο αισθητήρας διαθέτει και αναλογική έξοδο). 

Αν ο αισθητήρας διαθέτει LED τότε τον συνδέουμε στην τροφοδοσία (VCC = 5 V και το GND με το GND του Arduino) και παρατηρούμε αν το LED αλλάζει κατάσταση όταν περνάμε τον αισθητήρα πάνω από λευκή ή μαύρη επιφάνεια.

Αν κατά την κίνηση παραμένει αναμμένο ή παραμένει σβηστό τότε σημαίνει ότι η θέση του αισθητήρα πρέπει να αλλάξει διότι ο αισθητήρας είναι είτε πολύ κοντά στην επιφάνεια είτε πολύ μακριά από αυτήν. Θα πρέπει δηλαδή να βρεθεί μια θέση του αισθητήρα, τέτοια, ώστε να αλλάζει κατάσταση όταν αλλάζει τα χαρακτηριστικά του χρώματος κάτω από αυτόν (ανοιχτόχρωμα σκουρόχρωμα).



## Έργο 2

### Line Follower (Ακόλουθος γραμμής)

* Αρχείο: infrarednmotors.abp

Στο έργο αυτό το όχημα θα ακολουθεί μια μαύρη γραμμή και θα κινείται επάνω σε αυτήν.

Θα χρησιμοποιηθούν δυο αισθητήρες υπερύθρων που τοποθετούνται ο ένας δεξιά από τη γραμμή και ο άλλος αριστερά. 

Η λογική που υλοποιείται είναι η εξής: Όταν ο αριστερός αισθητήρας αλλάξει κατάσταση, δηλαδή πατήσει στην μαύρη γραμμή, τότε το όχημα πρέπει να στρίψει αριστερά για να επανέλθει στην σωστή του θέση. Για να γίνει αυτό πρέπει για λίγο χρόνο να κινηθεί ο δεξιός τροχός γρηγορότερα από τον αριστερό. Στον κώδικα που δίνεται για την περίπτωση αυτή ο δεξιός τροχός συνεχίζει να κινείται με πλήρη ταχύτητα προς την "εμπρός" κατεύθυνση ενώ ο αριστερός κινείται με πλήρη ταχύτητα προς την αντίθετη κατεύθυνση. 

Με τον τρόπο αυτό οι διορθώσεις της πορείας γίνονται γρήγορα και μπορεί το όχημα να ακολουθήσει τη γραμμή ακόμα και αν οι στροφές είναι πολύ "κλειστές".

Κάτι αντίστοιχο συμβαίνει και όταν αλλάζει κατάσταση ο δεξιός αισθητήρας. Τότε θέλουμε κίνηση προς τα δεξιά, οπότε ο δεξιός τροχός κινείται προς τα πίσω ενώ ο αριστερός κινείται με πλήρη ταχύτητα εμπρός.  

### Κατασκευή πίστας δοκιμών
Για την κατασκευή της πίστας δοκιμών στο παρόν έργο χρησιμοποιήθηκε ένα σχετικά μεγάλο λευκό χαρτί (Α1 ή Α0) και μαύρη μονωτική ταινία. Με την ταινία σχεδιάστηκε η διαδρομή πλάτους περίπου 2 cm (περίπου δυο λωρίδες μονωτικής ταινίας) επάνω στο λευκό χαρτί. Με τον κώδικα που έχει υλοποιηθεί θα πρέπει οι δυο αισθητήρες που χρησιμοποιήθηκαν να βρίσκονται πάντα στο λευκό χαρτί με τη γραμμή ανάμεσά τους. 

Ένα σημείο που χρειάζεται ιδαίτερη προσοχή για την επιτυχή έκβαση της κατασκευής είναι να γίνουν οι στροφές στην πίστα δοκιμής τέτοιες ώστε να προλαβαίνει το ρομπότ να στρίβει. Αν οι στροφές είναι αρκετά κλειστές και η ταχύτητα του ρομπότ μεγάλη τότε δε θα προλαβαίνει να στρίψει και θα φεύγει από την πίστα. 

Αυτό μπόρεί να αποτελέσει και ένα ενδιαφέρον πεδίο πειραματισμού για τους μαθητές. Για παράδειγμα μπορούν να ετοιμάσουν μια σειρά από στροφές με διαφορετικό βαθμό δυσκολίας και να δουν σε ποιες μπορεί να ανταποκριθεί το ρομπότ και σε ποιες όχι. Στη συνέχεια μπορεί να γίνει συζήτηση για τους τρόπους αντιμετώπισης των περιπτώσεων αποτυχίας του ρομπότ. 

## Βίντεο επίδειξης

https://www.youtube.com/watch?v=CxxtSoICgzg 

